---
title: "Elidor, Toplumsal Çatışmayı Paraya Mı Çeviriyor?"
description: "Elidor’un 21 Eylül 2021 tarihinde Ebrar Karakurt ile çektiği #DedimOlabilir reklamı amaçlandığı gibi ses getirdi ve birçok kişi tarafından da beğenildi. Ana mesajını * “hayallerinin peşinden git” olar..."
pubDate: "2021-10-12T20:58:29+00:00"
draft: false
originalUrl: "https://intohuman.com/elidor-toplumsal-catismayi-paraya-mi-ceviriyor/"
tags: []
---
Elidor’un 21 Eylül 2021 tarihinde Ebrar Karakurt ile çektiği #DedimOlabilir reklamı amaçlandığı gibi ses getirdi ve birçok kişi tarafından da beğenildi. Ana mesajını[\*](https://web.archive.org/web/20250713195425/https://intohuman.com/marka-slogani/) “hayallerinin peşinden git” olarak belirleyen Elidor’un, bu dönemde bazı kesimler tarafından aykırı bulunan Ebrar’ı bu bağlamda kullanması markanın mottosuna fazlasıyla uygundu.

![Ebrar dedi olabilir](https://web.archive.org/web/20250713195425im_/https://mediacat.com/wp-content/uploads/2021/09/ebrar-karakurt-elidor-turkiye-reklami.jpg)

Genellikle genç, başarılı ve Z kuşağını hedefleyen kadın figürlerini öne çıkaran Elidor’un bu hamlesi, markanın bu zamana kadar güvenli sularda ilerleyen ve aşina olduğumuz pazarlama iletişimini de alışılmışın dışında bir boyuta taşımış oldu. Peki bunun arkasındaki sebep neydi?

Çatışmaları kullanmak her zaman ilgi çeker ve taraflar yaratır. Doğru tarafta yer alırsanız bu çatışmadan kendinize sadık bir taraftar kitlesi yaratmanız mümkün olur. Bunun en güzel örneklerini ise bize Nike göstermiştir.

#### Nike ve Toplumsal Çatışmalar

Nike en son Colin Kaepernick’in eklendiği, toplumsal sorunlara eğilen ve çatışma temelli reklam stratejisini yıllardır sürdürüyor. Colin Kaepernick NFL’de başlattığı akım ile polis şiddetine karşı tepki göstermiş ve birçok kişi onun bu tavrına destek olmuştu. Fakat başta Trump olmak üzere bu harekete karşı çıkanlar çok sert bir biçimde tepki göstermiş ve çatışmanın büyümesini sağlamıştı. Bunun üzerine takımıyla kontratı iptal edilen Kaepernick için NFL kariyeri de son bulmuş oldu.

Nike ise “Belive in something. Even if it means sacrificing everything.” sloganıyla bu çatışmada güçlü bir pozisyon almış ve müşterisinin bir kısmının tepkisini almak pahasına Kaepernick’i desteklemişti. Beklendiği gibi de oldu ve sosyal medyada Nike ürünlerini yakan videolara, Trump’ın tweeti (What was Nike thinking?) ve Nike’ın hisselerinin %3’ün üzerinde düşmesi de eklendi.

![bugün çoban arama colin kaepernick ad nike - aliburyansalonu.com](https://web.archive.org/web/20250713195425im_/https://cms.qz.com/wp-content/uploads/2018/09/RTS200F52.jpg?quality=75&strip=all&w=1200&h=900&crop=1)

Fakat ilerleyen günlerde Nike’ın satışları yükselmeye başladı ve bu harekete katılan ünlülerin de desteğiyle %25’lik bir artış yakaladılar. Artık insanlar sosyal medyada aldıkları Nike ürünlerinin fotoğraflarını paylaşmaya başlamıştı. Çünkü Nike bunun böyle olacağını zaten önceden biliyordu.

1988’de yaşlanma üzerine çektikleri ilk “[Just Do It](https://web.archive.org/web/20250713195425/https://www.youtube.com/watch?v=0yO7xLAGugQ)” kampanyası 3 yıl içinde %139’lik artış, 1993 NBA oyuncusu Charles Barkley ile çektikleri “[I’m not a role model](https://web.archive.org/web/20250713195425/https://www.youtube.com/watch?v=NNOdFJAG3pE)” kampanyası o yıl için %15’lik artış, 1995’te cinsiyet eşitliğini destekleyen “[If you let me play”](https://web.archive.org/web/20250713195425/https://www.youtube.com/watch?v=AQ_XSHpIbZE) kampanyası ve aynı yıl HIV pozitif virüslü koşucu Rick Munoz ile çekilen Just Do It kampanyası ile 1 yılda %36’lık artış, 2007’de paralimpik sporcu “Matt Scott” ile çekilen “[No excuses](https://web.archive.org/web/20250713195425/https://www.youtube.com/watch?v=obdd31Q9PqA)” kampanyası ile %14’lük artış, yine 2012’de cinsiyet eşitliği için çekilen “Voices” kampanyası ile ciroda $3.2B artış sağlamıştı.

Sosyal farkındalık artırma ile ilgili kampanyalarının hepsinden pozitif geri dönüş alan Nike, Colin Kaepernick ile de bu fırsatı da kaçırmadı ve “Find your greatness”, “What will they say about you”, “Equality” ile birçok markanın risk olarak görebileceği alanda iletişimini sürdürdü.

## Sonuç

Elidor’u #DedimOlabilir reklamı ile farklı olanı yapmak konusunda cesur bulmakla birlikte marka konumlandırması ve iletişimi anlamında da başarılı görüyorum. Reklam, istediği etkiyi yaratma, mesajı izleyiciye geçirebilme, tüketicisine rol model olabilme açısından takdir edilesi ve rakiplerinden ayrıştırıcı.